کارگزاري کيست و چرا بايد به کارگزاري مراجعه نمود؟
شما براي ورود به هر عرصه سرمايه‌گذاري بايستي به يکي از نهادها مراجعه نماييد. مثلاً جهت افتتاح سپرده بانکي بايستي به يکي از شعب بانک‌هاي مورد تائيد بانک مرکزي مراجعه نماييد و يا جهت اخذ بيمه شخص ثالث به يکي از شعب بيمه؛ به‌طور مشابه وقتي مي‌خواهيد وارد بورس و سرمايه‌گذاري در آن بشويد بايستي اقدام به افتتاح حساب در يکي از شعب کارگزاري‌هاي مورد تائيد سازمان بورس بشويد. درواقع کارگزاري‌ها نقش واسطي را بين سرمايه‌گذاران و بازار سرمايه ايفا مي‌کنند و سخت‌افزارهاي لازم جهت تسهيل معاملات را فراهم مي‌کنند. براي اينکه اهميت نقش کارگزاري‌ها براي شما ملموس بشود فرض کنيد که کارگزاري‌ها وجود نداشتند. در اين صورت شما بايستي به‌صورت حضوري در تالار بورس واقع در خيابان حافظ حاضر مي‌شديد و دائماً درخواست‌هاي خود را در بين ساير حاضرين در تالار اعلام مي‌کرديد تا بالاخره درخواست شما اجرايي شده و معاملات انجام مي‌پذيرفت.
بنابراين کارگزاران با به‌کارگيري معامله گران مختلف و جايگاه‌هاي مختلف معاملاتي اين بخش را خود به عهده گرفته و از اين دريچه معاملات را براي شما تسهيل مي‌نمايند. در ازاي ارائه اين خدمات مهم کارمزدي را از شما دريافت مي‌کنند. لازم به ذکر است که کارمزد معاملات از سوي سازمان بورس به‌صورت بخشنامه‌اي به تمام کارگزاران اعلام مي‌گردد و در حال حاضر نرخ آن ثابت است که در مقالات بعدي به اين مبحث خواهيم پرداخت. شما به‌عنوان يکي از علاقه‌مندان به ورود به بورس بايستي به يکي از کارگزاران مراجعه کرده و کد بورسي دريافت نماييد. 
شما با تنها يک جستجوي ساده در اينترنت مي توانيد ليست کارگزاري ها با رده رتبه بندي آنها را مشاهده نماييد.

